## Airsoft

#### Mitä on airsoft?

Airsoft on eksoottinen joukkuepeli, jossa on tarkoitus osua vastustajaa muovikuulalla. Lisää airsoftista voit lukea täältä.

#### Ihannoitteko te väkivaltaa tällä harrastuksella?

Emme. Väkivallassa ei ole mitään ihannoitavaa.

#### Onko tällainen harrastus sopiva pojalleni tai tyttärelleni?

Airsoft sopii kenelle tahansa. Laji vastaa raskaudeltaan pelaajasta riippuen joko kävelylenkkiä metsässä tai esimerkiksi hölkkää pururadalla. Lajin harrastajakanta on hyvin miespuolista, mutta nykyään ei ole harvinaista nähdä myös silloin tällöin kauniimman sukupuolen edustajia pelikentillä.

#### Minulla on diabetes, astma tai jokin muu sairaus. Voinko tulla pelaamaan?

Ehdottomasti, jos koet että kestät kevyttä fyysistä rasitusta, eikä sinulle aiheudu muutaman tunnin ulkonaolosta haittaa. Jokainen pelaa oman kuntokynnyksensä ja taitojensa mukaan. Välillä saa huilata, eikä kaikissa erissä ole pakko olla mukana, jos ei halua.

Jos tarvitset jotain lääkitystä, esim allergialääke tai inhalaattori, ota lääkkeet mukaasi pelipäivänä. Ilmoita pelinjohdolle tai kavereillesi, mitä tarvitset, mikäli joudut vaaratilanteeseen pelien aikana, niin osaamme reagoida oikein.

Pitää kuitenkin muistaa, että jokainen pelaaja on pelissä mukana omalla vastuullaan, eikä yhdistys valitettavasti ota vastuuta, jos jotain sattuu. Yritämme tietenkin auttaa parhaamme mukaan, mutta emme voi taata pelaajien turvallisuutta. Vakuutus, joka kattaa harrastustoiminnassa sattuvat tapaturmat, on hyvä olla olemassa omasta takaa.

## Yhdistys

#### Mikä ihmeen KSairsoft?

Keski-Suomen Airsoft ry, tuttavallisemmin KSAirsoft, on keskisuomalaisia airsoftaajia yhdistävä rekisteröity yhdistys. Sen päätehtävänä on ajaa airsoftaajien asiaa Keski-Suomen alueella tekemällä yhteistyötä muiden yhdistysten, kuntien ja paikallisten yritysten kanssa.

KSAirsoft ei ole urheiluseura. Yhdistys ei järjestä "harjoituksia", tai vakituisia pelikertoja, vaan yhdistys pitää pelejä silloin kuin hallituksella tai puuhamiehillä on aikaa. Yhdistyksen pelit ovat myös avoimia kaikille, eli olitpa siis jäsen tai et, pääset pelaamaan yhdistyksen järjestämiin peleihin.

Miten otan yhteyttä yhdistyksen hallitukseen?
Saat yhteyden yhdistyksen hallitukseen parhaiten lähettämällä sähköpostia yhdistyksen sähköpostiosoitteeseen ksairsoft (ät) gmail.com tai vaihtoehtoisesti ottamalla yhteyttä hallituksen jäsenien henkilökohtaisiin sähköpostiosoitteisiin. Hallituksen jäsenet voi tavoittaa myös puhelimitse.

## Jäsenyys

#### Miten voin liittyä jäseneksi?

Etusivuilla on linkki jäsenlomakkeeseen. Täytä kaikki vaaditut tiedot ja lähetä lomake. Mikäli olet alaikäinen, etkä täytä huoltajasi tietoja, hakemus hylätään. Mikäli tiedot jäivät vahingossa pois, täytä uusi hakemus.

#### Mitä jäsenyys maksaa?

Jäsenyys maksaa 10€ / kalenterivuosi.

#### Mihin jäsenmaksut menevät?

Jäsenmaksuista suurin osa menee pelien järjestämiseen ja yhdistyksen menoihin. Nettidomainin maksaminen on suurin yksittäinen menoerämme, sillä hyvät verkkosivut ovat harvoin edullisia. Tämän lisäksi rahaa menee myös jäsenetuna jaettaviin raatoliinoihin ja hihanauhohoihin.

Haluan olla avuksi, miten voin tukea toimintaanne?
Jos haluat tukea KSairsoftin toimintaa taloudellisesti, voit liittyä yhdistyksen kannattajajäseneksi. Kannattajajäsenyys maksaa 20€ / kalenterivuosi, eikä jäsenellä ole äänioikeutta yhdistyksen kokouksissa. Jo muutamakin kannattajajäsen mahdollistaa yhdistykselle hankintoja harrastajien hyväksi.

Jos olet maanomistaja ja haluat tarjota omistamaasi aluetta harrastajien käyttöön, voit ottaa yhteyttä hallituksen puheenjohtajaan sähköpostilla tai puhelimitse. Uusia pelipaikkoja ei koskaan ole liikaa!

Mikään ei myöskään estä osallistumasta toimintaamme esimerkiksi pelinjärjestäjänä tai puuhamiehenä. Yhdistyksen hallitus ja puuhamiehet kyllä perehdyttävät sinut tarvittaessa lajin erityispiirteisiin. Kaikenlainen harrastajien suunnalta tuleva lajia kehittävä toiminta on meille aina eduksi.

#### En halua olla enää jäsen, mitä teen?

Jos et enää halua jatkaa jäsenyyttäsi, jätä vain seuraavan kalenterivuoden jäsenmaksu maksamatta. Poistamme maksamattomien jäsenten tiedot rekisteristä aina laskujen eräpäivää seuraavana pankkipäivänä. Vaihtoehtoisesti voit myös ilmoittaa päätöksestäsi yhdistyksen sähköpostiin, niin tiedämme olla lähettämättä laskua sinulle, ja pyyhimme tietosi jäsenrekisteristä.

#### Osoitetietoni muuttuivat, mutta haluan olla jäsen. Mitä teen?

Ei hätää. Lähetä uusi osoitteesi meille täyttämällä sivuilla oleva jäsenhakemus uudestaan, tai lähetä muutostietosi yhdistykselle sähköpostilla. Et joudu maksamaan jäsenmaksuasi kahteen kertaan, vaikka vaihtaisit osoitetta monta kertaa vuodessa.

#### Sähköpostiosoitteeni muuttui, mutta haluan olla jäsen. Mitä teen?

Ei hätää. Lähetä uusi sähköpostiosoitteesi meille täyttämällä sivuilla oleva jäsenhakemus uudestaan, tai lähetä muutostietosi yhdistykselle sähköpostilla.

#### Mistä näen järjestettävät pelit?

Keskustelufoorumin “Pelit ja tapahtumat”-osiosta löydät tulevien airsoft-tapahtumien tietoja. Niistä ilmoitetaan myös Facebook-ryhmässämme. On kohteliasta ilmoittaa tulostaan järjestäjälle puhelimella, foorumeilla tai facebookissa, jotta järjestävä taho osaa varautua pelaajamäärään etukäteen.

#### Saanko tulla pelaamaan?

Kaikki saavat tulla pelaamaan KSairsoftin peleihin, mikäli ikärajaa tai osallistujarajaa ei ole erikseen määrätty (yleensä ei ole). Voit tarkistaa tämän peli-ilmoituksesta foorumeilta. Ikärajan tai osallistujarajankin kanssa saatamme joustaa, jos tulet tietyssä kaveriporukassa, tai olet alle suositusikärajan, mutta tulet paikalle esimerkiksi isäsi tai jonkun muun huoltajan kanssa. Tällaisissa tilanteissa kannattaa ottaa yhteys pelinjärjestäjään etukäteen.

#### En ole jäsen, voinko tulla pelaamaan?

Kyllä voit.

#### Milloin KSairsoft järjestää pelejä?

Silloin kun niistä ilmoitetaan foorumeilla tai facebookissa.

#### Voinko järjestää pelejä itse?

Kyllä voit, kunhan pelipaikan käyttöön on maanomistajan lupa. Yhdistyksen varajäsenet ja hallitus antavat lisätietoja, mikäli haluat pitää pelejä KSairsoftin käytössä olevista pelipaikoissa.

#### Miksi ette järjestä pelejä paikoissa x, y tai z?

Koska yhdistyksellä on lupa airsoftaamiseen vain tietyille alueille. Jos tunnet maanomistajan, joka suhtautuu airsoftiin myönteisesti, älä epäröi kertoa meistä hänelle. Yhdistys voi olla yhteyksissä kyseiseen maanomistajaan uusien luvallisten pelipaikkojen hankkimiseksi.

Luvattomilla pelipaikoilla pelaaminen ja siitä aiheutuva jälkipyykki vaikuttaa koko airsoftin tulevaisuuteen laillisena harrastuksena Suomessa, ja pelaajat saattavat joutua siitä rikosoikeudelliseen vastuuseen. Älä siis tee karhunpalvelusta itsellesi ja koko harrastukselle, ja pelaa tuntemattomalla maa-alueella ilman lupaa.

## Pelipäivä

Pelipäivä alkaa lähestyä, mitä teen?
Jos olet ensikertalainen, tarkista peli-ilmoituksesta mihin aikaan paikalla pitäisi olla ja mitkä säännöt ovat pelissä käytössä. Useimmiten foorumeilla ilmoitetuissa viikonloppupeleissä on käytössä KSairsoftin pelisäännöt. Perehtymällä sääntöihin ennen ensimmäistä pelikertaa helpotat järjestäjän työtä, ja myös omaa toimintaasi pelikentällä.

#### Milloin saavun paikalle?

Pelipäivän aamuna saa saapua paikalle aikaisintaan ilmoitettuna aikana, yleensä klo 10. Kukaan ei kiellä sinua saapumasta paikalle myöhemminkin, mutta pyri olemaan ennen alkupuhuttelun alkamista (yleensä klo 11) lippaat ladattuna ja varusteet puettuna päälle. Helpotat pelinjärjestäjän toimintaa ja muiden pelaajien pelipäivää, kun sinua ei tarvitse odotella saapuvaksi pelikentälle koska et viitsinyt tulla ajoissa paikalle.

#### Mikä ihmeen alkupuhuttelu?

Alkupuhuttelu eli alkubrief on lyhyt tilaisuus jossa pelinjärjestäjä kerää valmiit pelaajat kasaan ennen ensimmäistä pelin alkua. Alkubrieffin aikana pelinjärjestäjä esittäytyy ja selittää pelaajille pelipäivän kulun, kertaa tarvittaessa säännöt ja puhuu yleisistä käytännöistä esimerkiksi pelipaikan järjestelyissä. Brieffissä pelinjärjestäjä, yhdistys tai vaikka maanomistaja voi myös kertoa pelaajille tarkoitettua ilmoitusasiaa.

Alkupuhuttelussa on kohteliasta olla hiljaa ja kuunnella, sillä pelinjärjestäjä organisoi tapahtumaa täysin vapaaehtoisesti. Viisitoista minuuttia ilman puhetta ei ole pitkä aika, eikä sen pitäisi olla ylitsepääsemättömän vaikeaa kenellekään.

#### Voinko kysyä jotain mieltä askarruttavaa asiaa pelinjärjestäjältä?

Voit. Aina. Jos pelinjärjestäjä ei selittänyt asiaa tarpeeksi selvästi, pyydä häntä selittämään se uudestaan. On helpompaa selittää sama asia kahteen kertaan, kuin miettiä tapaturman sattuessa, “Mikä meni vikaan?”

#### Voinko olla kysymättä?

Et. Jos pelinjärjestäjä ei selittänyt asiaa tarpeeksi selvästi, pyydä häntä selittämään se uudestaan. On helpompaa selittää sama asia kahteen kertaan, kuin miettiä tapaturman sattuessa, “Mikä meni vikaan?”

#### Miten normaali pelipäivä etenee?

Pelipäivä etenee järjestäjän määräämällä tavalla. Useimmiten niin, että pelataan lyhyitä eriä joiden välissä on noin vartin lataus- ja juomataukoja. Päivän puolessavälissä pidetään pisempi tauko erien välissä, joka on tarkoitettu ruokailulle. Pelipäivä loppuu järjestäjän ilmoittamaan aikaan, eikä pelipaikalle ole soveliasta jäädä lorvimaan vielä useaksi tunniksi pelien loppumisen jälkeen.

#### Onko peleissä mahdollisuus ruokailla?

Jokainen vastaa omasta ruoastaan ja juomastaan, eli KSairsoft ei oletusarvoisesti tarjoa ruokaa pelaajille. Pelipäivän kuluessa järjestetään ainakin yksi pidempi tauko jonka aikana ehtii syömään kunnolla. On myös täysin sallittua jäädä jostain erästä pois ruokailun ajaksi, jos yksi ruokatauko pelipäivän aikana ei riitä.

Suositeltavaa on ottaa syötävää ja juotavaa mukaan liikaa, kuin liian vähän. Tyhjällä mahalla ei metsässä kovin kauaa juosta, ja ilman vettä loppuu pelipäivä vieläkin nopeammin. Kuumina kesäpäivinä hyvän nesteytyksen tärkeys kasvaa, sillä nestehukka kyllä nuuduttaa kovimmankin sissin.

#### Airsoft-kirpputori?

Jos pelinjärjestäjä niin ilmoittaa, voi pelipäivän aikana pyöriä airsoft-kirpputoripöytä jossain päin taukoaluetta. Tälle pöydälle saa kuka tahansa tuoda tuotteita myytäväksi, ja niitä voi sieltä ostaa. Osto ja myynti tapahtuvat yksityishenkilöinä, joten jos haluat ostaa jonkun tavaran, etsit myyjän käsiisi ja maksat tuotteen hänelle.

#### Kirjoittamattomia sääntöjä?

Kuten elämässä yleensä, myös airsoftissa on kirjoittamattomia sääntöjä. Monet perustuvat ihan maalaisjärkeen, ja ovat sovellettavissa paljon muuallekin kuin airsoftiin. Näitä ovat:

- Älä roskaa tai riko pelialuetta
- Ole kohtelias
- Kysy tarvittaessa
- Noudata Suomen lakia
- Käyttäydy kunnolla
